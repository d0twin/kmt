# 致鄭藻如書
1890年 致鄭藻如書 作者：孫中山

　　竊維立身當推己以及人，行道貴由近而致遠。某留心經濟之學十有餘年矣，遠至歐洲時局之變遷，上至歷朝制度之沿革，大則兩間之天道人事，小則泰西之格致語言，多有旁及。方今國家風氣大開，此材當不淪落。某之翹首以期用世者非一日矣，每欲上書總署，以陳時勢之得失。第以所學雖有師承，而見聞半資典籍；運籌縱悉於胸中，而決策未嘗施諸實事：則坐而言者，未必可起而行。此其力學十餘年，而猶躊躇審慎，未敢遽求知於當道者，恐躬之不逮也。

　　某今年二十有四矣，生而貧，既不能學八股以博科名，又無力納粟以登仕版，而得之於賦畀者；又不敢自棄于盛世。今欲以平時所學，小以試之一邑，以驗其無謬，然後仿賈生之《至言》、杜牧之《罪言》，而別為孫某《策略》，質之當世，未為遲也。伏以台駕為一邑物望所歸，聞於鄉間，無善不舉，興蠶桑之利，除鴉片之害，俱著成效。倘從此推而廣之，直可風行天下，利百世，豈惟一鄉一邑之沾其利而已哉？！

　　嗚呼！今天下農桑之不振，鴉片之為害，亦已甚矣！遠者無論矣，試觀吾邑東南一帶之山，禿然不毛，本可植果以收利，蓄木以為薪，而無人興之。農民只知斬伐，而不知種植，此安得其不勝用耶？蠶桑則向無聞焉，詢之老農，每謂土地薄，間見園中偶植一桑，未嘗不滂勃而生，想亦無人為之倡者，而遂因之不廣耳。不然，地之生物豈有異哉？縱無彼土之盛，亦可以人事培之。道在鼓勵農民，如泰西興農之會，為之先導。此實事之欲試者一。

　　古者聖人為民驅其蟲蛇禽獸而處之中土，而民乃得安熙於無事。今夫鴉片，物非蟲蛇，而為禍尤烈，舉天下皆被其災，此而不除，民奚以生？然議焚議辟，既無補於時限；言禁言種，亦何益于國計。事機一錯，貽禍無窮，未嘗不咎當時主持之失計也。今英都人士倡禁鴉片貿易于中國，時賢興敵煙會於內，印度教士又有遏種、遏賣、遏吸，俱有其人，想煙害之滅當不越于斯時矣。然而懦夫劣士，慣戀煙霞，雖禁令已申，猶不能一時折槍碎鬥。此吾邑立會以勸戒，設局以助戒，當不容緩；推貴鄉已獲之效，仿滬上戒煙之規。此實事之欲試者二。

　　遠觀歷代，橫覽九洲，人才之盛衰，風俗之淳靡，實關教化。教之有道，則人才濟濟，風俗丕丕，而國以強；否則返此。嗚呼！今天下之失教亦已久矣，古之庠序無聞焉，綜人數而核之，不識丁者十有七八，婦女識字者百中無一。此人才（安得）不乏，風俗安得不頹，國家安得不弱？此所謂棄天生之材而自安於弱，雖多置鐵甲、廣購軍裝，亦莫能強也！必也多設學校，使天下無不學之人，無不學之地。則智者不致失學而嬉；而愚者亦賴學以知理，不致流於頹悍；婦孺亦皆曉詩書。如是，則人才安得不盛，風俗安得不良，國家安得而不強哉！然則學校之設，遍周于一國則不易，而舉之於一邑亦無難。先立一興學之會，以總理其事。每戶百家，設男女蒙館各一所，其費隨地籌之，不給則總會捐助。又于邑城設大學館一所，選蒙館聰潁子弟入之，其費通邑合籌。以吾富庶之眾，籌此二款，當無難事。此實事之欲試者三。

　　之斯三者，有關於天下國家甚大，倘能舉而行之，必有他邑起而效者。將見一倡百和，利以此興，害以此除，而人才亦以此輩出，未始非吾邑之大幸，而吾國之大幸也。某甚望於台駕有以提倡之，台駕其有意乎？茲謹擬創辦節略，另繕呈覽，懇為斧裁而督教之，幸甚。
