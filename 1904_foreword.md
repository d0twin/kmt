# 《太平天國戰史》序<sup>[【1】](#fn1)</sup>
1904年 《太平天國戰史》序 作者：孫中山

　　朱元璋、洪秀全各起自布衣，提三尺劍，驅逐異胡，即位於南京。朱明不數年，奄有漢家故土，傳世數百，而皇祀弗衰；洪朝不十餘年，及身而亡。無識者特唱種種謬說，是朱非洪，是蓋以成功論豪傑也。

　　胡元亡漢，運不及百年，去古未遠，衣冠制度仍用漢官儀。加以當時上君子，半師承趙江漢、劉因諸賢學說，華夷之辯，多能道者。故李思齊等擁兵關陝不出，劉基、徐達、常遇春、胡深諸人皆徒步從明祖，群起亡胡，則大事易舉也。

　　滿清竊國二百餘年，明逸老之流風遺韻，蕩然無存。士大夫又久處異族籠絡壓抑之下，習與相忘，廉恥道喪，莫此為甚。雖以羅、曾、左、郭１號稱學者[羅澤南、曾國藩、左宗棠、郭嵩燾。]，終不明春秋大義，日陷於以漢攻漢之策，太平天國遂底於亡。豈天未厭胡運歟？漢子孫不肖應使然歟？抑當時戰略失宜有以致之歟？

　　洪朝亡國距今四十年，一代典章偉績概付焚如，即洪門子弟亦不詳其事實，是可憂也。漢公搜輯東西太平遺書，鈔譯成冊，中士秘本考證者不下數十種，雖當年遺老所見所聞異辭，文獻足征大備，史料官書可據者錄之，題曰《太平天國戰史》，洵洪朝十三年一代信史也。太平一朝，與戰相終始，其他文藝官制諸典不能蔚然成帙；又近時官書偽本流行，關於太平戰績，每多隱諱。漢公是編，可謂揚皇漢之武功，舉從前穢史一澄清其奸，俾讀者識太平朝之所以異於朱明，漢家謀恢復者不可謂無人。洪門諸君子手此一編，亦足征高曾矩矱之遺，當世守其志而勿替也，予亦有光榮焉。

　　此序。

孫文逸仙拜撰

---
<a name="fn1">【1】</a> 據漢公（劉成禺）編著《太平天國戰史》前編（東京祖國雜誌社出版），《太平天國戰史》一書作者劉成禺，是旅居日本的中國留學生。這部著作是孫中山建議他寫的。孫中山為他提供資料，並作序。這年，《太平天國戰史》前編在東京初版發行。 
